---
aliases: کارکردن با مارک‌داون
tags:
---
# کار کردن با مارک‌داون

اکنون که می‌دانید مارک‌داون چیست، احتمالاً به این فکر می‌‌کنید که با آن چه‌کاری می‌توانید انجام دهید. پاسخ این است: تقریباً هر‌چیزی. مارک‌داون یک راه سریع و آسان برای یادداشت‌برداری، تولید محتوا برای یک وب‌‌سایت و تولید اسناد آمادهٔ چاپ است.

یادگیری نحو مارک‌داون طولی نمی‌کشد و هنگامی که نحوهٔ استفاده از آن را بدانید، تقریباً در همه‌جا می‌توانید با استفاده از مارک‌داون بنویسید. اکثر مردم از مارک‌داون برای تولید محتوا برای وب استفاده می‌کنند، اما مارک‌داون برای قالب بندی همه‌چیز از پیام‌های ایمیل گرفته تا لیست‌های مواد غذایی خوب است.

در اینجا چند نمونه از کارهایی که می‌توانید با مارک‌داون انجام دهید آورده شده است.

## وب سایت ها

مارک‌داون برای وب طراحی شده است، بنابراین جای تعجب نیست که برنامه‌های زیادی وجود دارد که به طور خاص برای ایجاد محتوای وب‌سایت طراحی شده‌اند.

اگر به دنبال ساده‌ترین راه ممکن برای ایجاد یک وب‌سایت با فایل‌های مارک‌داون هستید، [بلات (Blot)](https://blot.im/) را بررسی کنید. پس از ثبت‌نام برای بلات، یک پوشه دراپ‌باکس (Dropbox) در رایانه شما ایجاد می‌کند. فقط فایل‌های مارک‌داون خود را در پوشه بکشید و رها کنید و «بوم!»؛ آن‌ها در وب‌سایت شما هستند. از این ساده‌تر نمی‌توانست باشد.

اگر با اچ‌تی‌ام‌ال و سی‌اس‌اس (CSS) کنترلِ نسخه (Version Control) با گیت آشنا هستید، [ جکیل (Jekyll)](https://jekyllrb.com/) را بررسی کنید که یک مولدِ سایتِ ایستای (Static Site Generator) محبوب است که فایل‌های مارک‌داون را می‌گیرد و یک وب‌سایت اچ‌تی‌ام‌ال می‌سازد. یکی از مزایای این رویکرد این است که [صفحات گیت‌هاب (GitHub Pages)](https://pages.github.com/) میزبانی رایگان برای وب‌سایت های تولید‌شده توسط جکیل فراهم می‌کند. اگر جکیل باب میل شما نیست، فقط یکی دیگر از [بسیار مولدهای سایت ایستای موجود](https://jamstack.org/generators/) را انتخاب کنید. 

> [!info]
> مترجم فارسی: بنده خودم [وبسایتم رو با استفاده از مولد‌سایت ایستای Astro ایجاد کرده ام](https://zachshirow.ir/posts/how-i-built-zachshirow-ir/). کد منبع وبسایتم رو میتونید در [گیت‌هاب](https://github.com/zachshirow/zachshirow) مشاهده کنید. 

اگر می‌خواهید از یک [سیستم مدیریت محتوا (CMS)](https://github.com/topics/cms) برای تقویت وب‌سایت خود استفاده کنید، به [گوست (Ghost)](https://ghost.org/) نگاهی بیندازید. این یک پلتفرمِ وبلاگ‌نویسیِ رایگان و متن‌باز با یک ویرایشگرِ خوبِ مارک‌داون است. اگر کاربر وردپرس (WordPress) هستید، خوشحال می‌شوید که بدانید [پشتیبانی مارک‌داون](https://en.support.wordpress.com/markdown/) برای وب‌سایت‌های میزبانی‌شده در وردپرس وجود دارد. سایت‌های خود‌میزبان وردپرس می‌توانند از افزونهٔ [جت‌پک (Jetpack)](https://jetpack.com/support/jetpack-blocks/markdown/) برای این کار استفاده کنند.

## اسناد

مارک‌داون همهٔ قابلیت‌های پردازشگرهای کلمهٔ مانند مایکروسافت وُرد را ندارد، اما برای ایجادِ اسنادِ اولیه‌ای مانند تکالیف و نامه‌ها به‌اندازهٔ‌کافی خوب است. می‌توانید از یک برنامهٔ نوشتنِ اسنادِ مارک‌داون برای ایجاد و صادر (Export) کردن اسناد به فرمت پی‌دی‌اف یا اچ‌تی‌ام‌ال استفاده کنید. بخش پی‌دی‌اف کلیدی است، زیرا هنگامی که یک سند پی‌دی‌اف دارید، می‌توانید هر کاری را با آن انجام دهید (چاپ کنید، ایمیل کنید یا آن را در یک وب‌سایت آپلود کنید).

در اینجا برخی از برنامه‌های نوشتن اسناد مارک‌داون که من توصیه می‌کنم وجود دارد:

- __مک:__ [مک‌داون (MacDown)](https://macdown.uranusjr.com/)، [آی‌اِی رایتر(iA Writer)](https://ia.net/writer/)، یا[مارکد ۲ (Marked 2)](https://marked2app.com) یا [اوبسیدین](https://zachshirow.ir/posts/obsidian-sharpen-your-thinking/)
- __اندروید و آی‌او‌اس:__ [آی‌اِی رایتر(iA Writer)](https://ia.net/writer) یا [اوبسیدین](https://zachshirow.ir/posts/obsidian-sharpen-your-thinking/)
- __ویندوز:__ [گوست‌رایتر (Ghostwriter)](https://wereturtle.github.io/ghostwriter/) یا [مارک‌داون مانستر (Markdown Monster)](https://markdownmonster.west-wind.com/) یا [اوبسیدین](https://zachshirow.ir/posts/obsidian-sharpen-your-thinking/)
- __لینوکس:__ [ری‌تکست (ReText)](https://github.com/retext-project/retext) یا [گوست‌رایتر (Ghostwriter](https://wereturtle.github.io/ghostwriter/) یا [اوبسیدین](https://zachshirow.ir/posts/obsidian-sharpen-your-thinking/)
- __وب:__ [ دیلینگر ](https://dillinger.io) یا [استک‌ادیت (StackEdit) ](https://stackedit.io/) یا [اوبسیدین](https://zachshirow.ir/posts/obsidian-sharpen-your-thinking/)


> [!NOTE] 
> [آی‌اِی رایتر](https://ia.net/writer/templates/) الگوهایی (Template) را برای پیش‌نمایش، چاپ و صادرات اسناد با قالب مارک‌داون ارائه می‌دهد. به‌عنوان مثال، الگوی "Academic – MLA Style" پاراگراف‌ها را دارای تورفتگی می‌کند و فاصله دو جمله را افزایش می‌دهد.

## یادداشت

تقریباً از هر نظر، مارک‌داون نحو ایده‌آل برای یادداشت‌برداری است. متأسفانه، [اِوِرنوت (Evernote)](https://evernote.com/) و [وان‌نوت (OneNote)](https://www.onenote.com/)، دو مورد از محبوب ترین برنامه‌های یادداشت، در حال حاضر از مارک‌داون پشتیبانی نمی‌کنند. خبر خوب این است که چندین برنامهٔ یادداشت دیگر وجود دارند از مارک‌داون پشتیبانی میکنند:

- [اوبسیدین](https://zachshirow.ir/posts/obsidian-sharpen-your-thinking/) ابسیدین (Obsidian) یک نرم افزار آفلاین شخصی و منعطف یادداشت برداری هست که با طریقه فکر کردن شما سازگار می شود. در همه دستگاه‌هایتان میتوانید به این نرم افزار دسترسی داشته باشید.
- [سیمپل‌نوت (Simplenote)](https://simplenote.com/) یک برنامهٔ یادداشت برداری رایگان و بدون اشکال است که برای هر پلتفرمی در‌دسترس است.
- [نوتیبل (Notable)](https://notable.md) یک برنامهٔ یادداشت‌برداری است که بر روی پلتفرم‌های مختلف اجرا می‌شود.
- [بیِر (Bear)](https://bear.app/) یک برنامهٔ کاربردی شبیه به اِوِرنوت است که برای دستگاه‌های مک و آی‌او‌اس در‌دسترس است. به‌طور پیشفرض منحصراً از نحو مارک‌داون استفاده نمی‌کند، اما می‌توانید [حالت سازگاری مارک‌داون (Markdown compatibility mode)](https://bear.app/faq/how-to-use-markdown-in-bear/) را فعال کنید.
- [جوپلین (Joplin)](https://joplinapp.org/) یک برنامهٔ یادداشت‌برداری است که به حریم خصوصی شما احترام می‌گذارد و برای هر پلتفرمی در‌دسترس است.
- [بوست‌نوت (Boostnote)](https://boostnote.io/) خود را به‌عنوان یک «برنامهٔ یادداشت‌برداریِ متن‌بازِ طراحی‌شده برای برنامه نویسان» معرفی می‌کند.

اگر نمی‌توانید از اِوِرنوت جدا شوید، [مارکسیکو (Marxico)](https://marxi.co/) که یک ویرایشگرِ مارک‌داونِ مبتنی‌بر اشتراک برای اِوِرنوت است را بررسی کنید، یا از [مارک‌داون هیِر (Markdown Here)](https://markdown-here.com/features.html#not-just-email) با وب سایت اِوِرنوت استفاده کنید.

## کتاب

به‌دنبال خودانتشاریِ یک رمان هستید؟ [لین‌پاب (Leanpub)](https://leanpub.com/) را امتحان کنید، سرویسی که فایل‌های با فرمت مارک‌داون شما را می‌گیرد و آن‌ها را به یک کتاب الکترونیکی تبدیل می‌کند. لین‌پاب کتاب شما را به‌صورت Mobi، PDF و ePub خروجی می‌دهد. اگر می‌خواهید نسخه‌هایی از کتاب خود ایجاد کنید، می‌توانید فایل پی‌دی‌اف را در سرویس دیگری مانند [ انتشار مستقیم کیندل (Kindle Direct Publishing)](https://kdp.amazon.com) آپلود کنید. برای کسبِ اطلاعاتِ بیشتر در مورد نوشتن و خودانتشاریِ کتاب با استفاده از مارک‌داون، [این پست وبلاگ](https://medium.com/techspiration-ideas-making-it-happen/how-i-wrote-and-published-my-roman-using-only-open-source-tools-5cdfbd7c00ca) را بخوانید.

## ارائه

باور کنید یا نه، می‌توانید ارائه‌ها را نیز از فایل‌های با فرمت مارک‌داون تولید کنید. ایجاد ارائه‌ها در مارک‌داون کمی به عادت کردن نیاز دارد، اما زمانی که به آن دست پیدا کردید، بسیار سریع‌تر و آسان‌تر از استفاده از برنامه‌هایی مانند پاورپوینت (PowerPoint) یا کی‌نوت (Keynote) است. [ری‌مارک (Remark)](https://remarkjs.com) ([پروژه گیت‌هاب](https://github.com/gnab/remark)) یک ابزارِ نمایشِ اسلایدیِ مارک‌داون مبتنی‌بر مرورگرِ محبوب است؛ [کلیور (Cleaver)](https://jdan.github.io/cleaver) ([پروژه گیت‌هاب](https://github.com/jdan/cleaver)) و [مارپ (Marp)](https://marp.app/) ([پروژه گیت‌هاب](https://github.com/marp-team/marp)) هم همینطور. اگر از مک استفاده می‌کنید و ترجیح می‌دهید از یک برنامهٔ کاربردی استفاده کنید، [دک‌ست (Deckset)](https://www.decksetapp.com/) یا [هایپردک (Hyperdeck)](https://hyperdeck.io/) را بررسی کنید.

## پست الکترونیک

اگر ایمیل‌های زیادی ارسال می‌کنید و از کنترل‌های قالب‌بندی موجود در اکثر وب‌سایت‌های ارائه‌دهنده ایمیل خسته شده‌اید، خوشحال می‌شوید که یاد بگیرید راهی آسان برای نوشتن پیام‌های ایمیل با استفاده از مارک‌داون وجود دارد. [مارک‌داون هیِر ](https://markdown-here.com) یک افزونهٔ (Extension) رایگان و متن‌باز مرورگر است که متن با فرمت مارک‌داون را به اچ‌تی‌ام‌الِ آماده برای ارسال تبدیل می‌کند.

## همکاری

برنامه‌های پیام‌رسانی تیمی و همکاری روشی محبوب برای برقراری ارتباط با همکاران و دوستان در محل کار و خانه هستند. این برنامه‌ها از همهٔ ویژگی‌های مارک‌داون استفاده نمی‌کنند، اما ویژگی‌هایی که ارائه می‌دهند بسیار مفید هستند. به‌عنوان مثال، توانایی پررنگ و کج کردن (Italic) متن بدون استفاده از رابط WYSIWYG بسیار مفید است. [اسلک (Slack)](https://slack.com)، [دیسکورد (Discord)](https://discord.com)، [ویکی.جی‌اس (Wiki.js)](https://js.wiki) و [مَتِرماست (Mattermost)](https://Mattermost.com) همهٔ برنامه‌های همکاری خوب هستند.

## مستندات

مارک‌داون به‌طور طبیعی برای مستندات فنی مناسب است. شرکت‌هایی مانند گیت‌هاب به‌طور فزاینده‌ای برای مستندات خود به مارک‌داون روی می‌آورند (این [پست وبلاگ](https://github.com/blog/1939-how-github-uses-github-to-document-github) را در مورد نحوهٔ انتقالِ اسنادِ با فرمت مارک‌داونِ آن‌ها به جکیل را بررسی کنید). اگر اسنادی را برای یک محصول یا خدمات می‌نویسید، به این ابزارهای مفید نگاهی بیندازید:

- [رید د داکس (Read the Docs)](https://readthedocs.org) می‌تواند یک وب‌سایت مستندات را از فایل‌های مارک‌داون متن‌باز شما ایجاد کند. فقط مخزن گیت‌هاب خود را به سرویس آن‌ها متصل کنید و هُل (Push) دهید (رید د داکس بقیه کارها را انجام می‌دهد). آن‌ها همچنین یک [سرویس برای نهادهای تجاری](https://readthedocs.com/) دارند.
- [ام‌کی‌داکس (MkDocs)](https://www.mkdocs.org/) یک مولد سایت ایستای سریع و ساده است که برای ساخت مستندات طراحی شده است. فایل‌های منبع در مارک‌داون نوشته شده و با یک فایل پیکربندی YAML سازماندهی شده‌اند. ام‌کی‌داکس چندین [تم (Theme) ازپیش‌ساخته‌شده](https://www.mkdocs.org/user-guide/styling-your-docs/)، از جمله یک درگاهِ (Port) تم مستندات [رید د داکس](https://readthedocs.org/ ) دارد . یکی از جدیدترین تم‌ها [ام‌کی‌داکس متریال (MkDocs Material)](https://squidfunk.github.io/mkdocs-material/) است که عناصری از طراحیِ متریالِ گوگل (Google) را در خود جای داده است.
- [داکوسورِس (Docusaurus)](https://docusaurus.io/) یک مولد سایت ایستا است که منحصراً برای ایجاد وب‌سایت های مستند طراحی شده است و از ترجمه، جستجو و نسخه‌سازی پشتیبانی می‌کند.
- [ویوپرس (VuePress)](https://vuepress.vuejs.org/) یک مولد سایت ایستا است که توسط [ویو (Vue)](https://vuejs.org/) طراحی شده و برای نوشتن مستندات فنی بهینه شده است.
- [جکیل ](https://jekyllrb.com/) قبلاً در بخش وب‌سایت‌ها ذکر شد، اما همچنین گزینهٔ خوبی برای ایجاد یک وب‌سایت اسناد از فایل‌های مارک‌داون است. اگر این مسیر را می‌روید، حتماً [تم مستندات جکیل](https://idratherbewriting.com/documentation-theme-jekyll/) را بررسی کنید.
